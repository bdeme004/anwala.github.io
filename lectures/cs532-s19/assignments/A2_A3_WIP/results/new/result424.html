b'Nieuwe moskee zegt Almeerders te willen verbinden\nDoor Marcel Beijer\nPOORT \xe2\x80\x93 De jonge imam Safeer Siddiqui (30) vouwt zijn handen demonstratief in elkaar. \xe2\x80\x9cWe willen verbinding zoeken\xe2\x80\x9d, zegt hij er voor de duidelijkheid nog maar bij. \xe2\x80\x9cNiet alleen met de Almeerders, maar ook met andere moslim-gemeenschappen in de stad, en ook met de PVV. We blijven net zo lang aan hun deur kloppen tot ze open doen.\xe2\x80\x9d\nDe moskee in Poort. Inzet: imam Safeer Siddiqui. (Foto\'s: aangeleverd)\nWant de Ahmadiyya Moslim Gemeenschap voldoet volstrekt niet aan het stereotiepe beeld dat veel moslim-haters hebben. "Wij geloven dat de Beloofde Messias en Mahdi al is verschenen. Dat is nogal wat hoor. Dat moet je maar eens aan de andere moslims vragen. Om die reden worden we in sommige moslimlanden vervolgd. Ook in Almere zijn er moskee\xc3\xabn die ons met de nek aankijken."\nDrie weken geleden nam de gemeenschap in Poort de Baitul Afiyat (Huis van Bescherming) moskee aan de Siliciumstraat in gebruik. "We hebben deze moskee zelf gefinancierd, zonder geld vanuit het buitenland. Daarmee verschillen wij wel van veel andere moskee\xc3\xabn: We willen de belastingbetalers niet belasten met het feit dat wij ons geloof willen beleven. Want we zijn dit land, deze overheid, enorm dankbaar dat we godsdienstvrijheid hebben. Dat we onze religie vrij mogen praktiseren. Onze taak is om de Almeerders met elkaar in verbinding brengen. Ik heb daarover al gesprekken gevoerd met het wijkteam en de gebiedsmanager."\nVerbinding\nMaar ook de moslims in Almere wil de Ahmadiyya met elkaar in verbinding brengen. Siddiqui: "Wij hebben geen hekel aan wie dan ook, maar sommige Almeerse moskeebesturen willen niet met ons aan tafel zitten. Toch blijven we net zo lang aan hun deur kloppen tot ze opendoen. Iedereen is in onze moskee van harte welkom. Ik werkte hiervoor in Nunspeet. Soms waren er zoveel gasten dat we als moslims in de minderheid waren. De deur staat open voor iedereen. Ik hoop dat we dat ook hier in Almere gaan bereiken. We gaan ons ervoor inzetten dat deze moskee een belangrijke rol gaat spelen in de verbinding. Want dialoog is belangrijk, ook al ben je verschillend. Dat geldt dus ook voor de heer Van Dijk van de PVV. Daar zou ik wel heel graag mee in gesprek willen. We zullen het niet met elkaar eens zijn, maar we kunnen wel elkaar de hand schudden."\nMoskee\nDe moskee in Poort krijgt uiteraard de functie van een gebedshuis. "Maar het is ook mijn huis. Ik woon er met mijn vrouw en kind. Er worden ook lezingen en vergaderingen gehouden. Daarnaast is het ook een informatiecentrum over onze religie. Voor Almeerders die met vragen zitten, of een gesprek willen: van harte welkom. We zijn bereikbaar via social media (@AlmereMoskee) en e-mail almeremoskee@islamnu.nl . Want het dienen van onze medemens is voor Ahmadiyya essentieel. Dat gaat niet alleen om het inzamelen van geld voor goede doelen, maar ook daadwerkelijke lokale hulp."\nAlmere is pas de tweede Ahmadiyya-moskee in Nederland. De eerste opende in 1955 in Den Haag, tevens ook de eerste moskee van Nederland. Eind dit jaar zal de geestelijke wereldleider van de gemeenschap de moskee officieel openen.\nArtikel geplaatst op: 26 februari 2019 - 09:23\nGerelateerd\n'