b'\xef\xbe\x85\xef\xa3\xb0to donosi novi zakon o policiji?\nAutor: E.L.S./HRT\n27. 02. 2019. \xc2\xa0 prije 1 dan\nNovi zakon o policiji uskoro \xc4\x87e se\xc2\xa0na\xc4\x87i pred saborskim zastupnicima. Dosta je novosti koje taj zakon donosi, primjerice jasnije se propisuje podno\xc5\xa1enje izvje\xc5\xa1\xc4\x87a o radu policije, ubudu\xc4\x87e \xc4\x87e ga sastavljati glavni ravnatelj policije, podnosit \xc4\x87e ga ministru, ministar Vladi, Vlada Saboru, i to najkasnije do 1. lipnja za prethodnu godinu.\n- Va\xc5\xbeno je napomenuti da se ni u jednom dijelu ne mijenja ovlast, ne ulazimo u radna tijela Sabora koja mogu i \xc4\x8de\xc5\xa1\xc4\x87e tra\xc5\xbeiti izvje\xc5\xa1\xc4\x87e ministra\xc2\xa0u nekim pojedinim slu\xc4\x8dajevima - objasnio je Josip \xc4\x86eli\xc4\x87, zamjenik glavnog ravnatelja policije.\nNovi zakon mijenja kriterije i razloge za razrje\xc5\xa1enje zamjenika glavnog ravnatelja i na\xc4\x8delnika policijskih uprava, i to po mogu\xc4\x87nosti prije roka na koji su imenovani ovisno o tome zadovoljavaju li ili ne u profesionalnom smislu.\n- Promijenili smo i taj dio - da netko\xc2\xa0tko je izabran na mandat od 4 ili 5 godina ne bude za\xc5\xa1ti\xc4\x87en u smislu da radi dok mu traje mandat, nego mora raditi s punim anga\xc5\xbemanom i - ako nema dobar rezultat, ne mo\xc5\xbee ostati na tom radnom mjestu, objasnio je \xc4\x86eli\xc4\x87.\nZdravko Lon\xc4\x8dar, predsjednik NSD MUP-a,\xc2\xa0naglasio je da\xc2\xa0ne vidi\xc2\xa0problem ako se propi\xc5\xa1u mjere koje mora zadovoljavati osoba da bi ostala na svom radnom mjestu.\n- Osoba koja se napada\xc2\xa0tom novom mjerom\xc2\xa0mo\xc5\xbee se braniti na disciplinskom ili upravnom postupku i branit \xc4\x87e se da je netko napravio prekr\xc5\xa1aj na njoj u smislu da je producirao lo\xc5\xa1u ocjenu, a nije trebao - objasnio je Lon\xc4\x8dar.\nSindikat policijskih slu\xc5\xbebenika uputio je otvoreno pismo premijeru Plenkovi\xc4\x87u u kojem upozorava da \xc4\x87e\xc2\xa0budu\xc4\x87a smjena ovisiti isklju\xc4\x8divo o tome je li netko u dobrim odnosima\xc2\xa0sa svojim nadre\xc4\x91enim, da je on jedini taj koji mo\xc5\xbee smijeniti zamjenika glavnog ravnatelja, pomo\xc4\x87nike, odnosno na\xc4\x8delnike policijskih uprava, dakle da \xc4\x87e biti rije\xc4\x8d isklju\xc4\x8divo o subjektivnoj procjeni.\n- Ne vidim tu problema, ta osoba ima na raspolaganju i mjere za\xc5\xa1tite. Kod nas je malo nezgodno to \xc5\xa1to se svake\xc2\xa0\xc4\x8detiri godine\xc2\xa0puno toga mijenja, trebalo bi mo\xc5\xbeda odrediti koji e\xc5\xa1alon ljudi dolazi s politikom i koji odlazi, a sve ostalo trebalo bi biti tvrdi rad - profesionalizam - komentirao je Lon\xc4\x8dar.\nNa pitanje za\xc5\xa1to u raspravu o izmjenama ovog zakona nisu bili uklju\xc4\x8deni svi sindikati - sudjelovala su samo 3, a ostalih 6 nije bilo pozvano pa su sada vrlo nezadovoljni -\xc2\xa0\xc4\x86eli\xc4\x87 je kratko odgovorio da su\xc2\xa0pozvani oni koji su reprezentativni.\nNovim zakonom uvodi\xc2\xa0se kriterij prema kojem \xc4\x87e se omogu\xc4\x87iti prijam u policiju osobama sa zavr\xc5\xa1enom \xc5\xa1kolom u trogodi\xc5\xa1njem trajanju. Na pitanje radi li se o sni\xc5\xbeavanju kriterija, \xc4\x86eli\xc4\x87 je odgovorio negativno.\n- Radi se o davanju ve\xc4\x87eg manevarskog prostora onima koji do sada to nisu mogli. Ne vidimo razloga za\xc5\xa1to bismo takve ljude diskreditirali i\xc2\xa0 njima onemogu\xc4\x87ili da mogu do\xc4\x87i na prijam. Kriteriji za prijam su ostali isti i oni su itekako visoki - naglasio je zamjenik glavnog ravnatelja policije.\nIako slu\xc5\xbebenici godinama upozoravaju da su potpla\xc4\x87eni, ovim\xc2\xa0zakonom pla\xc4\x87e nisu regulirane, pa su se gosti slo\xc5\xbeili da \xc4\x87e se na tome tako\xc4\x91er raditi.\n'